<div class="container">
  <h1>Hvorfor lave en friskole?</h1>
  <p>At lave friskole skal komme fra hjertet, med udgangspunkt i det man
  drømmer om og det man gerne vil. I den danske demokratiske model har vi
  mindretalsretten, som er indskrevet i Grundloven. Mindretalsretten er et
  udtryk for en erkendelse af at flertallet ikke nødvendigvis har ret, i
  hvert fald ikke på alle menneskers vegne. Forældre har mulighed for at
  lave et alternativ til den etablerede skole, så længe undervisningen står
  mål med folkeskolen. Når en forældregruppe går sammen og laver friskole,
  er målet ikke at lave en skole som alle forældre i et område vil skrive
  deres børn op i. En friskole skal til enhver tid være et aktivt tilvalg
  af en skoleform som afspejler de værdier man ønsker at bygge sin familie
  op omkring, og som man vælger at ens børn vokser op i og dannes ud fra.
  </p>

  <p>Chresten Kold mente at skolen skulle være som en familie. Mange som
  selv har gået på friskole, forbinder skoletiden med det familiære
  fællesskab, og det at føle sig hjemme på sin skole. Helt ny forskning
  viser også, at noget af det som er allermest afgørende for om et barn
  trives i skolen, det er, at man føler sig som en del af skolens
  fællesskab, at man føler at “her hører jeg til”. Det ønsker vi også på
  Tåsinge Friskole, ikke på grund af den nyeste forskning, men fordi vi
  tror på, at det er i betydningsfulde fællesskaber mennesker finder
  mening.</p>

  <p>De værdier som skolen bygger på, minder derfor mere om de værdier som
  vi forbinder med familien, og mindre om de værdier som vi forbinder med
  samfundet. Det er eksempelvis værdier som omsorg, empati og nærvær.
  Samtale, respekt og tillid. Derfor er trivselsbegrebet også en del af
  skolens værdigrundlag. Trivsel er nemlig ikke noget vi skal lære som var
  det et fag i skolen, det er heller ikke en kompetence til bare at kunne
  rette ind efter nogle regler om ønsket adfærd. For at kunne trives, skal
  man have plads og rum til at være, mærke sig selv, udtrykke sig og ytre
  sig. Man skal mærke at andre oprigtigt kerer sig om hvordan man har det,
  mærke at andre drager omsorg, og vide at man er særlig og værdifuld,
  fordi man er den man er.</p>

  <p>Skolen skal danne levende og handlende mennesker, som ved noget, vil
  noget, mener noget og føler noget. Det skal ske med respekt for
  barndommen som værende betydningsfuld i sig selv. Barndommen må ikke
  reduceres til en forberedelsestid til voksenlivet. En væsentlig del af et
  menneskes liv leves i og formes af barndommen - og en betydelig del af
  denne, bruges i skolen. Skolen bør ses som et kulturbærende fundament for
  hele menneskets dannelsesproces, og den skal derfor være meget mere end
  blot en institution til at øge den enkeltes faglighed. Børn er fra
  fødslen udstyret med en meget stærk læringsdrift. Noget af det vigtigste
  vi som voksne kan gøre for at vores børn bibeholder lysten til at lære,
  er at skabe rammerne for et omsorgsfuldt, kærligt og meningsfuldt
  fællesskab, hvor børn har lyst til at være, og hvor de oplever en
  vedkommende og levende undervisning, der møder dem der hvor de er. </p>
</div>
