<div class="container">
  <h1>Forestillinger og ideer om Tåsinge Friskole</h1>
  <p>Skoledagens længde tager højde for at børnene skal have tid til
  fritid, fordi vi mener at barndommen skal være mere end skoletid, og
  fordi vi mener at der er en vigtig dannelse og læring som ligger uden for
  skolens verden. </p>

  <p>Der skal være en SFO på skolen, som har åbent før og efter skoledagen.
  Her tilbydes meningsfulde aktiviteter, indendørs og udendørs værksteder
  og fri leg.</p>

  <p>Vi forestiller os at skolen tilbereder og serverer et varmt måltid mad
  til frokost hver dag, fortrinsvis af råvarer fra lokale producenter og
  skolens egen have. </p>

  <p>Vi vil gerne have dyr på skolen. Skolen vil anskaffe sig høns, og
  forældre vil få mulighed for at have større dyr gående. Eksempelvis et
  par grise eller får. Børnene og skolens personale kan hjælpe til med
  pasning i skolens dagligdag. Forældrene har det overordnede ansvar for
  deres egne dyr, og varetager selv pasning og fodring i weekender og
  ferier. </p>

  <p>Dyr og skolehaver på skolens udearealer er også en del af “Fra jord
  til bord” - ideen. Fagene og børnenes læring inddrages i arbejdet med dyr
  og have. Undervisningen bliver levende og vedkommende. </p>

  <p>At skolen lægger vægt på kreativitet, skal ikke blot forstås som flere
  musiktimer og billedkunsttimer. At udtrykke sig kreativt er at lære, og
  at lære er at udtrykke sig. Viden er i høj grad også noget som ligger
  inde i ethvert menneske, og som bliver vækket til live når vi bliver
  inspireret. Vi kender ikke altid målet før vi er der. </p>

  <p>At være kreativ er også at løse en opgave eller en problemstilling, på
  en helt ny måde, som ingen andre havde forestillet sig, måske ikke engang
  læreren. Så når vi skriver i værdigrundlaget, at børn lærer med følelse,
  fantasi og fornuft, så mener vi også, at læring og kreativitet går hånd i
  hånd.</p>

  <p>Vi forestiller os at børnene laver koncerter, teater,
  cirkusforestillinger el. lign. 2 gange om året. Til jul og til sommer. I
  perioderne op til en forestilling, brydes det normale skema op.</p>

  <p>Vi forestiller os flere fælles temauger i løbet af skoleåret, hvor
  børnene er sammen på tværs af klasser, og undervisningen flytter ud af de
  vante rammer. </p>

  <p>Vi forestiller os at idræt og bevægelse foregår dels udenfor, og dels
  i SG-huset, hvor vi kan leje os ind nogle faste dage, indtil der er
  økonomi til at bygge vores egne idrætsfaciliteter.</p>

  <p>Vi mener det er realistisk og økonomisk bæredygtigt at starte ud med
  50 elever det første skoleår. Vi vil da have samlæste klasser. Vores
  langsigtede mål, er en skole med 150 elever.</p>

  <p>Vi forestiller os en ugentlig projektdag i udskolingen, hvor børnene
  arbejder projektorienteret på tværs af fagene. Her har man mulighed for
  at planlægge ture ud af huset med overbygningens lærere, og fordybe sig i
  egne projekter.</p>
</div>
