<div class="container">
  <h1>Forestillinger og ideer om Tåsinge Friskole</h1>
  <p>Skoledagens længde tager højde for at børnene skal have tid til
  fritid, fordi vi mener at barndommen skal være mere end skoletid, og
  fordi vi mener at der er en vigtig dannelse og læring som ligger uden for
  skolens verden. </p>

  <p>Der skal være en SFO på skolen, som har åbent før og efter skoledagen.
  Her tilbydes meningsfulde aktiviteter, indendørs og udendørs værksteder og
  fri leg. Der skal også skabes plads til og mulighed for fritidsaktiviteter,
  meget gerne i samarbejde med eksisterende foreninger og institutioner - så
  børnene kan gå til musik, kunst, teater mm. efter skoletid. På nuværende
  tidspunkt skal børn på Tåsinge til Svendborg eller Langeland, for at dyrke
  kreative fritidsinteresser.</p>

  <p>Vi forestiller os at skolen tilbereder og serverer et varmt måltid mad til
  frokost hver dag, fortrinsvis af råvarer fra lokale producenter og skolens
  egen have.  Vi vil også gerne have dyr på skolen, i første omgang høns og
  kaniner. </p>

  <p>Dyr og skolehaver på skolens udearealer er også en del af “Fra jord
  til bord” - ideen. Fagene og børnenes læring inddrages i arbejdet med dyr
  og have. Undervisningen bliver levende og vedkommende. </p>

  <p>At skolen lægger vægt på kreativitet, skal ikke blot forstås som flere
  musiktimer og billedkunsttimer. At udtrykke sig kreativt er at lære, og
  at lære er at udtrykke sig. Viden er i høj grad også noget som ligger
  inde i ethvert menneske, og som bliver vækket til live når vi bliver
  inspireret. Vi kender ikke altid målet før vi er der. </p>

  <p>At være kreativ er også at løse en opgave eller en problemstilling, på
  en helt ny måde, som ingen andre havde forestillet sig, måske ikke engang
  læreren. Så når vi skriver i værdigrundlaget, at børn lærer med følelse,
  fantasi og fornuft, så mener vi også, at læring og kreativitet går hånd i
  hånd.</p>

  <p>Vi forestiller os at børnene laver koncerter, teater,
  cirkusforestillinger el. lign. 2 gange om året. Til jul og til sommer. I
  perioderne op til en forestilling, brydes det normale skema op.</p>

  <p>Vi forestiller os flere fælles temauger i løbet af skoleåret, hvor
  børnene er sammen på tværs af klasser, og undervisningen flytter ud af de
  vante rammer. </p>

  <p>Vi forestiller os at idræt og bevægelse foregår dels udenfor, og dels
  i SG-huset, hvor vi kan leje os ind nogle faste dage, indtil der er
  økonomi til at bygge vores egne idrætsfaciliteter.</p>

  <p>Det er både realistisk og økonomisk bæredygtigt at starte ud med minimum
  35 elever det første skoleår. Vi vil da have samlæste klasser. Vores
  langsigtede mål, er en skole med 200 elever, fordelt på 0. - 9.  klasse.</p>

  <p>Vi forestiller os en ugentlig projektdag i udskolingen, hvor børnene
  arbejder projektorienteret på tværs af fagene. Her har man mulighed for
  at planlægge ture ud af huset med overbygningens lærere, og fordybe sig i
  egne projekter.</p>
</div>
