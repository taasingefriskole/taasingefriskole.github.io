<div class="container">
  <h1>Lokaler og økonomi</h1>
  <p>Vi arbejder på at købe en byggegrund i landsbyen Landet. Landet by er
  allerede et lokalt samlingssted, med Brugs, Bibliotek, Forsamlingshus og
  Kirke.  Med en placering i Landet by, vil Tåsinge Friskole bidrage til livet
  i landsbyen med udendørs legefaciliteter og forskellige arrangementer. Det er
  centralt på øen, tæt på Sundbrovej og med eksisterende skolebusrute.</p>

  <p>Børn som går på friskolen, har mulighed for at blive transporteret til og
  fra skole med skolebus - på lige fod med børn i folkeskolen. Det vil sige at
  børn fra 0. til og med 3. årgang, har gratis transport hvis de bor mere end
  2,5km fra skolen. Børn fra 4. til og med 6. årgang, har gratis transport hvis
  de bor mere end 6km fra skolen. Alle børn kan benytte skolebussen. Køreplanen
  vil blive planlagt i samarbejde med Svendborg Kommune og Vester Skerninge
  Bilerne, som varetager skolekørslen på Tåsinge.</p>

  <p>Skolebyggeriet skal opføres med respekt for den omgivende natur og æstetik
  i lokalmiljøet. Vi forestiller os at byggeriet opføres i etaper, med
  udgangspunkt i den forventede elev-tilvækst. Den første etape vil bestå af en
  hovedbygning indeholdende samlingsrum, kontor, lærerværelse, køkken, SFO og
  tre klasselokaler. De følgende etaper vil bestå af yderligere bygninger med
  klasselokaler og faglokaler. Der skal etableres legeplads, sportsplads og
  skolehaver samt “rum” til udeskole.</p>

  <p>Vi forestiller os at bygningerne opføres af Harresø Byggeforretning Aps.
  De producerer og opfører lavenergi­ og passivhuse som er funktionelle og
  æstetiske, og de har erfaring med skolebyggeri og etapebyggeri til nystartede
  friskoler. De har bla. opført en friskole på Als. Vester Skerninge Friskoles
  SFO er et passivhus fra Harresø Byggeforretning. Det er vores hensigt at
  opføre skolen i etaper, så bygningsmassen forøges i takt med at elevtallet
  vokser. Den maksimale bebyggelse kommer til at udgøre 2800 kvadratmeter inkl.
  multihal.</p>

  <p>Vi påtænker en egenbetaling på 1200 kr/mdr. pr. barn (barn nr. 2: 600
  kr/mdr., barn nr. 3: gratis) for skoledelen og 900 kr/mdr. for SFO</p>
</div>
