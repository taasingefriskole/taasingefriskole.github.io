<div class="container">
  <h1>Værdigrundlag</h1>
  <p>Tåsinge Friskole er en Grundtvig-Koldsk friskole, som bygger på
  Grundtvigs menneskesyn og Kolds skoletanker og ideer om læring. </p>

  <p>På Tåsinge Friskole er der plads til at være den man er. Vi er
  forskellige, og det skal vi blive ved med at være. Ethvert menneske er
  unikt, og vi tror på at ethvert menneskes måde at være i verden på bunder i
  intentionen om det gode. Derfor kan trivsel ikke blot reduceres til adfærd
  og regler. Trivsel betyder at vi oprigtigt kerer os om og drager omsorg for
  hinanden. At vi har etikken i forgrunden, og møder hinanden med indlevelse
  og empati, nysgerrighed og respekt. </p>

  <p>Det at være en del af et betydningsfuldt fællesskab, at den man er, og
  det man kommer med, har en betydning og en værdi, det mener vi er den
  vigtigste forudsætning for at man har et godt liv, at man kan trives,
  udvikle sig og lære.</p>

  <p>På Tåsinge Friskole får børn et skoleliv i trygge og forudsigelige
  rammer, med nærvær, tid og rum til at være barn, mærke sig selv, udtrykke
  sig kreativt og lære. Skolen skal være et sted hvor børn udvikler selvværd
  og livsmod. Livsoplysning og det levende ord er bærende elementer i
  fællesskabet, derfor er fællessang fortælling og samtale en vigtig del af
  skolens hverdag. </p>

  <p>Vi tror på at mennesket lærer med hele sit væsen, med følelser fantasi
  og forstand. Vi tror på at børn er nysgerrige, og naturligt har lyst til at
  lære og undersøge verden. Derfor er undervisningen levende, og inddrager
  naturen og det nære samfund.</p>

  <p>På Tåsinge friskole ønsker vi at være en vigtig del af lokalsamfundet.
  Skolen skal fungere som en demokratisk forening af forældre og støttekreds,
  det vil sige at skolen er ejet af forældrene, repræsenteret af en
  bestyrelse. Når man er forældre på Tåsinge friskole, er man derfor en
  vigtig del af skolens fællesskab.</p>
</div>

