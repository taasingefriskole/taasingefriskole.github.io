<div class="container">
  <h1>Beskrivelse</h1>
  <p>Tåsinge Friskole er et lokalt initiativ startet i 2015, af forældre bosat
  på Tåsinge.</p>

  <p>Skolen er en Grundtvig-Koldsk friskole, som lægger vægt på kreativitet
  og natur, og som gennem sit daglige virke indgår aktivt i lokalsamfundet.
  </p>

  <p>Skolen skal danne ramme for en barndom med skoleglæde i et kreativt,
  nærværende og betydningsfuldt fællesskab.</p>

  <p>Vi planlægger opstart af skolen august 2018. Depositum er betalt i
  forbindelse med anmeldelse af skolestart, og er finansieret gennem en
  indsamling med bred lokal opbakning. </p>

  <p>Vi planlægger at starte op med minimum 35 elever fordelt på 0. - 7. årgang
  det første år. Vores langsigtede mål er 200 elever fordelt over 0. - 9.
  årgang. Vores elevgrundlag er primært børn på Tåsinge og i Svendborg by, som
  ønsker en Grundtvig-Koldsk friskole.</p>

  <p>Tåsinge Friskole skal ligge centralt på Tåsinge, med mulighed for
  udeskole, småt dyrehold som høns og kaniner og nyttehave på skolens område.
  Skolen skal ligge i gå-afstand til busforbindelse, så man nemt og sikkert kan
  komme til og fra skole. Vi arbejder på at bygge skolen i nye bygninger i
  landsbyen Landet.</p>

  <p>Hvor der er børn er der liv, og Tåsinge Friskole vil gerne være med
  til at bevare og udvikle kulturlivet i lokalsamfundet på Tåsinge.</p>

  <p>Det er vores vision at vi på skolen laver mad til børn og personale hver
  dag. Maden skal laves af råvarer fortrinsvis fra lokale producenter og
  skolens egen nyttehave. </p>

  <p>På Tåsinge Friskole vil vi gerne skabe plads og mulighed for at børn kan
  dyrke fritidsinteresser som musik, teater og kunst efter skoletid - gerne i
  samarbejde med eksisterende foreninger og institutioner. På Tåsinge Friskole
  er skoledagens længde fastsat ud fra en overbevisning om, at børn har brug
  for fritid. </p>
</div>
